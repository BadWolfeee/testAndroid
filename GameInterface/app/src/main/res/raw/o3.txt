Po przeobrażeniach w 1989 r. Lublin stał się prężnie rozwijającym się, wiodącym ośrodkiem po prawobrzeżnej stronie Wisły, miastem o wielkich szansach gospodarczych, kulturalnych i oświatowych. Obecnie dzięki środkom unijnym inwestuje ono w infrastrukturę, naukę i oświatę. Miasto jest także członkiem Unii Metropolii Polskich oraz kandydatem do tytułu Europejskiej Stolicy Kultury w 2016 roku. Lublin jest dużym ośrodkiem przemysłowym (przemysł spożywczy, chemiczny, maszynowy, elektrotechniczny, skórzany i poligraficzny), elektrociepłowniczym, usługowo handlowym i in. Ważnym centrum naukowo-kulturalnym, gdzie funkcjonują m.in. szkoły wyższe, instytuty naukowe, centra naukowo-badawcze, teatry, muzea, kina, galerie, filharmonie, festiwale, chóry, opery i kabarety. W centrum Lublina znajdują się najstarsze dzielnice miasta, gdzie można znaleźć pamiątki z różnych epok: zabytkowe kamienice, budowle sakralne i inne atrakcje turystyczne. Miasto jest też bardzo ważnym obszarem przyrodniczo-turystycznym z licznymi parkami, ogrodami i lasami.